---
title: HP Elite X2 – Surface, vagy nem Surface?
author: Lukács Roland
type: post
date: 2017-05-05T19:45:25+00:00
url: /2017/05/05/hp-elite-x2/
featured_image: /wp-content/uploads/2017/05/wp_20170205_14_18_21_pro.jpg
categories:
  - Microsoft First League
  - Teszt
tags:
  - elite x2
  - First League
  - HP
  - impressions
  - msfirstleague
  - tablet
  - teszt

---
Nehéz objektíven értékelni egy eszközt, amely formavilágában, anyaghasználatában és árazásában is úgy tűnik, mintha egy másik gép szeretne lenni:  
A HP mérnökei egyértelműen a Microsoft Surface szériájából merítettek ihletet. Az **Elite X2** egy ízig-vérig Surface-konkurens gép lett.

<!--more-->

![](/wp-content/uploads/2017/05/c04899311-300x225.png)

**Az Elite X2 egy üzleti notebook**, tablet köntösben. Ezzel talán el is mondtam mindent, ami indokolja a gép külső megjelenését: letisztult, elegáns, **nem kimondottan izgalmas** designt kapunk, a szürke hátlapot egy fekete üveg(?) sáv, és a középre pozicionált HP logó igyekszik kevésbé szürkévé tenni. Az összhatást ügyesen elrontja, és a prémium érzetet is csorbítja az utólagosan „magyarított”, szitált billentyűzeteket idéző „Elite X2” festés a hátlap alulsó felén. _Mintha csak utólag jutott volna valakinek eszébe, hogy az még hiányzik._

![](/wp-content/uploads/2017/05/wp_20170205_14_17_24_pro-1024x576.jpg)

A hátlapon található még a **Windows Hello**-val történő bejelentkezéshez szükséges ujjlenyomat-olvasó is, ami visszarepít minket a Window 7-es időkbe: a vékony sávon többször is végig kell húzni az ujjunkat, és esetenként még így sem tud beléptetni a rendszer. Többszöri finomhangolás, és a beállítások átbogarászása után sem értem el jobb eredményt, így a tesztidőszak alatt inkább hanyagoltam az egyébként zseniális Hello-t.  
Az előlapot nagyjából teljesen elfoglalja a kijelző, amire viszont panasz nem lehet. A FullHD (pontosabban 1920 x 1280 pixel) felbontású IPS panel szép színeket ad, a betekintési szöge is kellően nagy, viszont a fényerőt (hasonlóan más neves gyártókhoz) indokolatlanul alacsonyra is lehet állítani, amely már sötétben is alig-alig látszik.  
A billentyűzet egyértelműen a Microsoftot idézi, annyi különbséggel, hogy itt a klaviatúra körül egy fém borítás kapott helyet, amelynek hátulja már szövet, így kijelzővédő és tok szerepét is betölti, akárcsak a Surface tabletek esetében.

![](/wp-content/uploads/2017/05/wp_20170205_14_18_21_pro-300x169.jpg)

A nálunk járt példány billentyűzete már érkezésekor enyhén el volt deformálódva, így kérdéses, hogy a vékony fém konstrukció a mindennapi használat során mennyire lesz tartós.  
Laptop-módban használva az eszközt egy Surface-hez hasonló megoldású kickstand segítségével állíthatjuk be, amely fokozatmentesen nyílik egészen nagy használati szöget biztosítva. Mivel itt nem a gép egész hátsó része nyílik, ezért ajánlott kétkézzel használni a támasztékot, ugyanis hajlamos gyanúsan elhajlani, amikor megpróbáljuk egykézzel kihajtani. Lehet, hogy csak az én paranoiám, de inkább nem próbálgattam tovább, nehogy letörjön.

![](/wp-content/uploads/2017/05/wp_20170205_14_19_32_pro-300x169.jpg)

A gép lelkét egy **Intel Core M** sorozatú CPU jelenti, M3-tól egészen M7-ig minden variáció megtalálható a HP portfóliójában, valamint **4 vagy 8 GB memória** (DDR3) és akár **512 GB SSD** is a rendelkezésünkre áll. A teljesítményre nem lehet panasz, az Elite X2 és az előre telepített Windows 10 teszi a dolgát, gyors, reszponzív, és persze az akkuidő is megfelel az egésznapos használatra.  
Külön plusz pontot érdemel a teljesértékű **Windows-Inking** támogatás, így a gépet akár aktív tollal (Wacom) is kezelhetjük. A csomag részeként kapott HP toll egyébként nagyon hajaz a Surface Pen-re, gombkiosztása és formavilága is a Microsoft eszközétől merít. Ennek előnye, hogy a Windows 10 toll-beállításaival 100%-ban kompatibilis.

![](/wp-content/uploads/2017/05/wp_20170205_14_20_42_pro-e1493837862318-300x169.jpg)

A szoftverről sok mindent nem tudok elmondani, pont olyan, mint bármelyik Windows 10-es eszköz, tehát kiváló, mindegy hogy munkáról, játékról, vagy csak böngészésről legyen szó.

Konklúzió:  
Mivel a gép egyértelműen a Surface tabletek árkategóriájában indult, ezért nehéz nem összehasonlítani őket, viszont ha összehasonlítjuk, egyértelmű lesz: A HP-nek még bőven van hova fejlődnie.  
Ilyen áron (és most egy közel félmilliós árcímkéről beszélünk) ez a gép egyszerűen kevés. Főleg, hogy a konkurencia, és itt nem csak a Microsoftra gondolok, már tudja mindezt, sőt, még többet is.

Kinek ajánlanám?  
Annak, aki márkahű, és mindenképp egy HP 2-in1-t szeretne. Bárki másnak pedig ott van a konkurencia.