---
title: Lenovo Miix 700 – Vegyes érzelmek
author: Decsi Balázs
type: post
date: 2016-12-21T19:58:57+00:00
url: /2016/12/21/lenovo-miix-700-vegyes-erzelmek/
tumblr_winsider_permalink:
  - https://winsider.tumblr.com/post/154776851926/lenovo-miix-700-vegyes-érzelmek
tumblr_winsider_id:
  - 154776851926
instant_articles_submission_id:
  - 191397094680875
categories:
  - Microsoft First League
  - Teszt
  - Windows 10
tags:
  - First League
  - lenovo
  - Lenovo Miix 700
  - Miix 700
  - Winsider

---
<figure class="tmblr-full">![image][1]</figure> 

2012 júniusában a Microsoft bemutatta az első Surface Pro-t, amivel, most már nyugodtan mondhatjuk, hogy új kategóriát hozott létre. Sajnos amennyire előremutató volt, olyan hatalmas bukás lett. (Emlékezzünk vissza, hogy miről szóltak akkor a hírek: “Milliárd dolláros bukás”, “Egész raktárak tele eladatlan gépekkel”.) Aztán eltelt néhány év, és megjelent a harmadik generáció, amivel végre betaláltak a céltábla közepébe. A hardver és a szoftver elérkezett arra a szintre, hogy kompromisszum mentesen tudjon dolgozni és szórakozni a felhasználó.

A Surface sorozatnak azt a célt szánja a MIcrosoft, hogy OEM partnereinek irányt mutasson a számítógép tervezésben. Ennek a törekvésnek a gyümölcse a Lenovo Miix 700 is. 2015 szeptemberében mutatták be, majd 2016 első félévében széles körben is elérhetővé vált. A Microsoft’s First League program keretein belül jutott el hozzánk tesztelésre, amit ezúton is köszönünk.

<!-- more -->

## **Csomagolás, külső és kijelző**<figure class="tmblr-full">

![image][2] </figure> 

A csomagolás szokásos tabletes megoldás. Két részből áll, amelyet szétcsúsztatva szembe találjuk magunkat a Miix 700-al. A doboz tartalma hozza a szokásost, azaz a tableten felül megtalálható a billentyűzetes dokkoló, egy 20V, 2A-es töltőfej, valamint egy speciális töltőkábel. Sajnos a toll nem az alapfelszereltség része, körülbelül 15000 Ft-ot kell az alapáron felül kiadnunk érte.<figure class="tmblr-full">

![image][3] </figure> 

A kezeinkbe véve csak jó minőségű anyagokkal találkozhatunk. Alumínium (melynek tapintása kellemes) és üveg (nincs információ speciális védelemről, viszont valószínűleg Gorilla üveg) borítja kívülről az eszközt. Fekete és arany színben érhető el, mi az előbbit próbálhattuk ki.<figure class="tmblr-full">

![image][4] </figure> 

Az előlap nagy részét a 12 hüvelyk átmérőjű, 3:2-es képarányú, 2160&#215;1440 (FHD+) pixeles felbontású kijelző foglalja el. Jó minőségű IPS panellel van dolgunk. A megjelenített kép megfelelően éles, a színek szépek és teltek, elégedettek is lehetnénk, ám a tesztkészülék alsó részén enyhe fényerőcsökkenés volt tapasztalható (emiatt kissé szürkésen elszíneződött), ami lehet egyedi hiba, viszont mindenképpen érdemes rá odafigyelni. Felette 5 MPx-es kamera és egy apró led, ami a működéséről tájékoztat minket. Ezen felül egy környezetifény érzékelő (aminek működése eléggé hektikus, így érdemes eltekinteni a használatától) segíti a munkánkat. Bal oldalt található a kombinált töltő és 2.0-ás USB port, alatta az egyik hangszóró nyílás található, végül egy apró bemélyedés, ami a kickstand állvány könnyebb kihajtását teszi lehetővé. Jobb oldalt a bekapcsoló gomb, a hangerő szabályzó billentyűk, egy micro-HDMI, egy 3.0-ás USB port, valamint a túloldali hangszóró és bemélyedés követel magának helyet.<figure class="tmblr-full">

![image][5] </figure> 

Felülre két mikrofont és a kombinált jack csatlakozót, alulra pedig a billentyűzetes dokkoló mélyedését és portjait tették a Lenovo mérnökei. A hátlapon egy 5 MPx-es kamera, villanófény társaságában, illetve a Kickstand támasz foglal helyet, ami alatt egy MicroSD foglalat található.

A Kickstand használatától nem kell megijedni, meglepően stabilan képes tartani a szerkezetet, akár még ölben is. Nem billeg, könnyű megtalálni az ideális pozíciót. Segítségével egészen 170°-ig tudjuk dönteni, ha éppen arra lenne szükségünk.

Nagyon egyben van, hibás illesztést nem nagyon lehet felfedezni. Külső behatásra nem ad ki semmilyen ijesztő hangot, minőséget sugároz.

## **Hardver, szoftver és multimédia**

Most nézzük meg, mi hajtja belülről a gépünket. Hatodik generációs (Skylake) Intel® Core M™ processzort választhatunk 4-8 Gb memória mellé. A háttértár szerepét 128, 256 vagy 512 Gb-os SSD látja el. A mi esetünkben egy Core M5 Y654-es központi egység (passzív hűtéssel), 4 Gb memória és egy 128 Gb-os Samsung SSD alkot meglehetősen jó párost. Megakadások nem igazán fordulnak elő, mindennapi használatra teljesen jól használható.<figure class="tmblr-full">

![image][6] </figure> 

Nekem egyedül a 4 Gb memória érződik kevésnek, indításkor közel a felét elfoglalja a Windows (a fenti kép hidegindítás után készült), így akár néhány programmal is elérhetünk 90% feletti foglaltságot. Ilyenkor a lapozófile-hoz nyúl. Mivel SSD-t használunk nem lesz olyan tragikus a helyzet, viszont így is tapasztalhatunk némi teljesítmény csökkenést (ami megnövekedett várakozási időben nyilvánul meg). A hőelvezetést jól megoldották, nem igazán melegszik a külső burkolat. Ha teljesítményigényes dolgokat végzünk akkor langyosodást tapasztalhatunk, de maximum kézmeleg lesz, főleg a felsőbb részeken.

Mint a legtöbb tablet esetében, itt sem találunk különálló grafikus egységet, be kell érnünk az integrált HD Graphics 515-el. Egyszerűbb dolgokra megfelelő, Store-ból letöltött játékokat szépen futtatja. Ezen felül még GTA San Andreas-t próbáltam. Néha produkált egy-két megakadást, ám összességében jól játszható volt. Minden videót képes lejátszani, egészen abszurd felbontásokig. A hangszórók tabletes szintnek megfelelő teljesítményt nyújtanak. Vannak nála jobb megoldások, de szégyenkeznivalója nincs és a maximális hangerő is elfogadható. A kamerák minőségéről nem igazán lehet sok jót elmondani. Az előlapi alacsony részletességű és mosott képeket készít, Skype beszélgetéshez elegendő. Hátlapi kamera bár autofókuszos, nem mindig sikerül éles képet készíteni. Megfelelő fényviszonyok között dokumentumok Office Lense programmal történő digitalizálásához használható, azonban nem ezzel fogjuk életünk fotóját lőni.

A számítógépet kérhetjük Windows 10 Home és Pro verzióval. A continuum tökéletesen működik, az üzemmódok között gyorsan vált, maximum 2-3 másodperc után folytathatjuk is a munkát. A nagy felbontás az UWA-k (Universal Windows Application – Univerzális Windows Alkalmazás) esetében tökéletes, szépen megjelenít mindent. Viszont klasszikus alkalmazások esetében a feliratok elmosódva jelennek meg, ami egy idő után zavaróvá tud válni.<figure class="tmblr-full">

![image][7] </figure> 

## **Billentyűzet és toll**

A géphez a Lenovo Folio Keyboard fantázianevű billentyűzet jár. Itt is fém, illetve kellemes tapintású műbőr és műanyag köszön vissza. Az alapja stabilnak mondható. Tabletes viszonyban elég kellemes a gépelési élmény. A szigetes elrendezésű gombok másfél mm-es úttal rendelkeznek, megfelelő a visszajelzés, méretük pont jó. Néhány napos gyakorlás után jól használható. Nekem két probléma jött elő a használat során, Az „Enter” billentyű megoldása nem megfelelő, megszokást igényel. Ezen felül egyes embereknek zavaró lehet, hogy a funkció gombok helyén a vezérlő gombokat találjuk. Természetesen az Fn billentyűvel előhozhatók, ámbár ha sűrűn használja őket az ember elég zavaró tud lenni. A Microsoft Surface Keyboard-hoz hasonlóan meg tudjuk kissé emelni a billentyűzetet, a bele épített mágnes segítségével. Ilyenkor is megfelelő gépelési élményben lesz részünk. Egyedül a széleken fog kissé billegni a szerkezet.<figure class="tmblr-full">

![image][8] </figure> 

Az érintőpad kialakításával hagy némi kívánnivalót maga után. Bár mérete és felülete elfogadható, integrált gombjai jól működnek, érzékenységével komoly gondok vannak. Legtöbbször csak másodikra vette be az általam kiadott parancsot. Előfordult, hogy csak le-, majd újracsatlakozással sikerült munkára bírni. Ha „rosszul” érünk hozzá akkor az egér elkezd ugrálni a kijelzőn. És ami a legbántóbb, hogy csak két ujjat képes egyszerre érzékelni, így a kényelmes gesztusvezézlést el is felejthetjük. Ezért nagyon kár.<figure class="tmblr-full">

![image][9] </figure> 

A tablethez külön megvásárolható aktív toll viszont nagy meglepetés volt. Precíz, pontos használatot tesz lehetővé. Két gomb is található rajta, amikkel a bal és jobb klikket érhetjük el, bár ezek működése nem volt megbízható. Ezzel értelmet nyer a Windows Ink is. Bár magyarul nem elérhető, jól működik a kézírás felismerés. Rajzolni, írni egy élmény vele. A toll hegyét néhány mm-rel a kijelző felett már érzékeli, késleltetés szinte alig van. A kijelzőre nyugodtan rátehetjük a kezünket, a tollat továbbra is tudjuk használni. Ezért nagy piros pont jár a Lenovo-nak. A tollat egy kis műanyag tartóval tudjuk a géppel hordani, amit az egyik USB portba tudunk elhelyezni. Nagyobb erő szükséges ahhoz, hogy ezt kirántsuk onnan. A tesztidőszak alatt nem is sikerült kirántani egy óvatlan mozdulattal sem.

## **Akkumulátor, üzemidő és összegzés**

A burkolat alatt 40 Wh-s akkumulátor található. A gyártó 9 órás videó lejátszási időt adott meg, ami nem valami informatív. Saját tapasztalataim alapján 4-5 óra aktív használatot érhetünk el, ami kissé csalódást keltő. Feltölteni majd két és fél órát vesz igénybe a mellékelt töltővel, ami az üzemidőt számításba véve sok. Egy komoly tervezési bakit itt elkövettek a derék kínaiak, ez pedig egy üzemidő és akkumulátor állapot visszajelző led, pontosabban annak hiánya. Így csak akkor tudjuk meg, mekkora a töltöttség szintje, ha bekapcsoljuk az eszközt. (Egy személyes tapasztalat. Este teljesen feltöltve, majd alvó állapotba téve 6 óra alatt lemerült 7%-ra, így másnap cserben hagyott az eszköz.) Sajnos ez az a rész, ahol újra csalódást okoz a Lenovo Miix 700.<figure class="tmblr-full">

![image][10] </figure> 

Összességében nincs rossz készülékkel dolgunk, viszont ezek a kisebb-nagyobb hibák megkeserítik a felhasználási élményt. Most pedig beszéljünk a piszkos anyagiakról. Magyarországon az egyik legnépszerűbb webshopban bő 380000 Ft-ot (Akciósan 300000 Ft-ot) kell letenni a virtuális asztalra, hogy elhozhassuk. Ez piszok sok érte. Annak a tudatában pláne, hogy nem nyújt tökéleteset. Talán 200000 Ft körüli ár jóval reálisabb lenne érte, de még ekkor sem ez lenne az első amit megvennék. Így a Lenovo Miix 700-at nem is tudom senkinek sem ajánlani.

Köszönöm hogy elolvastad a tesztet, ha valami kérdés merül fel, ne légy rest megkérdezni. 🙂

 [1]: https://68.media.tumblr.com/0fbfc77c33356bddfe980bdf14f4d8c9/tumblr_inline_oijzd7ic441uz1ind_540.jpg
 [2]: https://68.media.tumblr.com/f429abc03800b1d265adce21fa15fa93/tumblr_inline_oijzduxzuB1uz1ind_540.jpg
 [3]: https://68.media.tumblr.com/7b231620c456ca23b4e69d8917466278/tumblr_inline_oijzebt3AH1uz1ind_540.jpg
 [4]: https://68.media.tumblr.com/25e201a9204d0213f1b98662c20979ed/tumblr_inline_oijzeu89p01uz1ind_540.jpg
 [5]: https://68.media.tumblr.com/20a4df8d5313659fe1389a411337f05f/tumblr_inline_oijzfaXZBs1uz1ind_540.jpg
 [6]: https://68.media.tumblr.com/99605b96f908ddcc5e6924728a01e465/tumblr_inline_oijzfsPObt1uz1ind_540.jpg
 [7]: https://68.media.tumblr.com/adc799898ff3fc39acc3381944efc90a/tumblr_inline_oijzgqrVb61uz1ind_540.jpg
 [8]: https://68.media.tumblr.com/699c9534eab306aa0acfef7c52095841/tumblr_inline_oijzhq72CZ1uz1ind_540.jpg
 [9]: https://68.media.tumblr.com/81041310348ca2bb5b5e47fc593e302a/tumblr_inline_oijzicF4aH1uz1ind_540.jpg
 [10]: https://68.media.tumblr.com/230af9fdeac2b87c5c2ebdd86c7bd31d/tumblr_inline_oijzivvquk1uz1ind_540.png