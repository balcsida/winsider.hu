---
title: 'LENOVO ThinkPad X1 Yoga- ha a Carbon nem elég'
author: Lukács Roland
type: post
date: 2017-02-04T15:08:58+00:00
url: /2017/02/04/x1yoga/
tumblr_winsider_permalink:
  - https://winsider.tumblr.com/post/156802796876/x1yoga
tumblr_winsider_id:
  - 156802796876
categories:
  - Microsoft First League
  - Windows 10
tags:
  - lenovo
  - msfirstleague
  - thinkpad
  - windows10
  - x1yoga

---
![image][1]

Azt hiszem a ThinkPad nevet nem kell senkinek bemutatnom, a Lenovo üzleti notebook-családjának tagjai méltán híresek megbízhatóságukról, amelyhez hozzátartozik a katonai szabványú, szélsőséges körülmények közötti működést ellenőrző teszteken való megfelelés is. Tesztünk alanya, a **ThinkPad X1 Yoga** a Lenovo 2012-ben elindított Ultrabook-vonalának tagja, és erősen épít a kritikusok és felhasználók körében is roppant népszerű X1 Carbon modellre. (_Lényegében egy átalakítható X1 Carbonról van szó._)

<!-- more -->

![image][2] 

A **Microsoft First League** program keretében nálunk járt az X1 Yoga első generációja, azon belül is az Intel® Core™ i5 6300U vPro™ processzorral, 8 GB 1600 MHz-es DDR3 memóriával és 256 GB-os SSD-vel szerelt modell. A grafikus teljesítményért egy Intel HD Graphics 520-as videovezérlő felel, amely matt borítású, 14” inches FullHD érintőképernyőt hajt meg.

Bár a 256 GB tárhely sok felhasználónak kevésnek tűnhet, hétköznapi használat során, és főleg a célközönségnek szánt üzleti szegmensben legtöbbször tökéletesen elégnek bizonyul. Ha mégis szükségünk van a plusz tárhelyre, és nem rendelkezünk valamilyen felhő-tárhely szolgáltatással, akkor az eszközt microSD kártyával is bővíthetjük. (De sokkal praktikusabb, és biztonsági mentésként is tökéletesen funkcionál az **Office 365** előfizetés mellé járó 1 TB OneDrive tárhely.)
![image][3] 

Az összeszerelés minőségére nem lehet panasz, bár az X1 Yoga mindössze 1,27 kg-ot nyom, a szénszálas műanyag és magnézium felhasználásával készült gépház rendkívül ellenálló a külső behatásokkal szemben, és a billentyűzet, ahogyan azt a ThinkPad szériánál megszokhattuk, cseppálló kivitelű. Ez azt jelenti, hogy az esetlegesen a klaviatúrára kerülő folyadék a direkt erre a célra kialakított elvezető „csatornákon” át, az eszköz alján távozik.

A **Windows 10 Pro**-val érkező gép természetesen kompatibilis a Microsoft biometrikus azonosítási technológiájával, a Windows Helloval, így a maximális biztonság érdekében akár ujjlenyomatunkkal is bejelentkezhetünk, illetve a támogatott alkalmazásokban is elvégezhetjük segítségével az autentikációt: például az Áruházban való vásárláskor sem szükséges begépelni a Microsoft fiókunkhoz tartozó jelszót.

![image][4] 

Bár az eddig leírtak megfelelhetnének egy ThinkPad X1 Carbon bemutatásának is, az X1 Yoga szuperereje az átalakítható kivitel: a gép kényelmesen használható hagyományos laptop módban, természetesen ilyenkor is kihasználva az érintőkijelző minden előnyét (és hátrányát, az ujjlenyomat-gyűjtést is), de egy egyszerű mozdulattal táblagéppé is alakíthatjuk: ilyenkor a billentyűzet körüli keret egy síkba kerül a klaviatúrával, és a billentyűket sem lehet lenyomni, valamint két kis láb emelkedik ki, talpként szolgálva, amennyiben asztalra helyeznénk az eszközt. A tablet és laptop mód között is bármilyen átmenetben használható az X1 Yoga, számomra például prezentációkhoz a „sátor-mód” roppant praktikus megoldásnak bizonyult.

![image][5] 

Az X1 Yoga támogatja a Wacom-kompatibilis aktív tollakat, így a Windows 10 Inking minden előnyét kihasználhatjuk. A billentyűzet jobb oldalánál található a gépházba rejtve egy Lenovo ThinkPad Pen Pro, amely egy töltéssel akár 100 perces üzemidőt is produkálhat, azonban akkor sem kell aggódni, ha épp lemerült, hiszen a teljes feltöltéshez mindössze 10 másodpercre kell visszahelyeznünk a gépbe, és ismét használhatjuk. A Wacom-toll kezelőpanelben személyre szabható, hogy a két oldalsó gombot milyen művelethez szeretnénk társítani, valamint opcionálisan a tálcán megjeleníthető az aktív toll töltöttsége is. Sajnos, ellentétben a Microsoft Surface érintőceruzával, ez az eszköz csak két gombot kapott, így le kell mondanunk a hagyományos tollaktól átvett felső gombról, és az ehhez társítható plusz parancsokról. (_Érdekesség, hogy a Windows 10 ugyanazt a beállítási felületet kínálja fel a tollhoz, mint egy Surface esetén, így olyan gombokat is beállíthatunk, amelyek valójában nincsenek._)

A Windows áruházban egyre több és több olyan alkalmazás kerül be, amelyek valamilyen módon támogatják az aktív tollat mint beviteli módot, és tesztünk során egyértelművé vált, hogy sokkal természetesebben és gyorsabban készíthetők jegyzetek így, mint a hagyományos klaviatúra plusz egér páros használatával. Pillanatok alatt tudunk akár weboldalakra is „firkálni”, hála az Edge böngésző beépített Webjegyzetek funkciójának, azonban egy hiányosságra érdemes odafigyelni: PDF dokumentumokra jelenleg ilyen módon nem tudunk rajzolni, ehhez külön alkalmazást (például Adobe Reader) kell beszerezni, ám reméljük, hogy a közeljövőben ez a funkció is bekerül.

![image][6] 

Bár a közel két hetes tesztelési időszak nem mondható hosszúnak, arra épp elegendő volt, hogy mindennapi használat során is bizonyítson a Lenovo gépe. A legtöbb feladatra elegendőnek bizonyult a hardver, több száz oldalas PDF-ek, OneNote jegyzetek és Office dokumentumok párhuzamos kezelése nem jelentett gondot, viszont komolyabb processzor és/vagy 3D teljesítmény leadása esetén hajlamos a túlmelegedésre: tehát AutoCAD futtatásához érdemes egy plusz notebook-hűtőt is beszerezni.

![image][7] 

* * *

Konklúzió:  
A teszt után vegyes érzelmekkel váltam el az X1 Yogától: a prémium anyaghasználat és összeszerelés, az igazi ThinkPad minőség mindenképp hatalmas plusz, ahogy az aktív toll támogatás is, azonban ebben az árkategóriában (600 ezer forint fölött kezdődik a leggyengébb modell is) találhatunk jobb, erősebb gépet is. Mivel első generációs eszközről van szó, valószínű, hogy kinövi gyerekbetegségeit, és jó szívvel ajánlható gép lesz az üzleti szegmensben.

A Lenovo termékbemutató oldala [ITT][8] megtekinthető.

* * *

 [1]: https://68.media.tumblr.com/44522758bc386f704d89264affb75062/tumblr_inline_okuxv449vU1uz2004_540.jpg
 [2]: https://68.media.tumblr.com/a35731729f49acf9a52bb346d9445d4a/tumblr_inline_okuxvjAulc1uz2004_540.jpg
 [3]: https://68.media.tumblr.com/afdf5ba613e6ded9a57e19e686183f82/tumblr_inline_okuxvpeEGR1uz2004_540.jpg
 [4]: https://68.media.tumblr.com/6aea99bce3a29e3fb8297ca9dda82687/tumblr_inline_okuxw0ubXP1uz2004_540.jpg
 [5]: https://68.media.tumblr.com/4ca59564df9b77789ded0cb6dfa2e880/tumblr_inline_okuxw1CK9T1uz2004_540.jpg
 [6]: https://68.media.tumblr.com/39b61a3215f11f43a2777dc59e9147f2/tumblr_inline_okuxw6dihz1uz2004_540.jpg
 [7]: https://68.media.tumblr.com/0b00adbfbbd25d785490ab6c4c8ad095/tumblr_inline_okuy1lYUYE1uz2004_540.jpg
 [8]: http://www3.lenovo.com/hu/hu/laptops/thinkpad/x-series/X1-Yoga-1st-Generation/p/22TP2TXX11Y